Celem projektowym było uzyskanie względnie energooszczędnego zespołu zabudowy, który stworzyłby komfortowe warunki mieszkalne. Teren został odizolowany od sąsiadujących ulic nasypem ziemnym, przy którym zlokalizowano poszczególne domy. Od strony północnej są one przysypane ziemią, która dodatkowo przykrywa także garaż i pomieszczenie z basenem, tworząc dodatkową termoizolację budynku. Domy otwierają się na otoczenie licznymi przeszkleniami od południa. Budynek został zaprojektowany w technologii ERS (Energy Recycling System) i jest próbą odpowiedzi na problem energooszczędności i optymalnego mikroklimatu w budynku mieszkalnym. Budynek jest zwartą bryłą nawiązującą do orientacji stron świata. Zastosowane elementy przestrzenne i instalacje tworzą spójny system, w ramach którego zyski cieplne zewnętrzne i wewnętrzne sumują się, a ciepło i zawarta w powietrzu para wodna są przenoszone drogą naturalnych procesów termodynamicznych. Przyjęta forma budynku ma ścisły związek z rozplanowaną funkcją i technologią. Bryła budynku jest horyzontalna, częściowo osadzona w nasypie ziemnym. Jedynym elementem dekoracyjnym i ożywiającym całość prostego budynku są powycinane w bryle nieregularne okna. Duża ilość linii skośnych okien zwiększa dynamizm statecznej w kształcie bryły. Skośny dach został stworzony na potrzebę kolektorów szklarniowych. Budynki zostały wykończone okładziną drewnianą w układzie pionowym - materiałem naturalnym, dobrze współgrającym z otaczającą przyrodą. Duży nacisk położono na kompozycję budynku z otoczeniem. Starano jak najlepiej połączyć przestrzeń wewnętrzną z krajobrazem zewnętrznym. Budynek otwiera się w kierunku południowym na obszerny taras. Szklana ściana basenu natomiast jest całkowicie rozsuwana, co przy dogodnych warunkach atmosferycznych powiększa dom o dodatkową przestrzeń oraz umożliwia korzystanie z basenu tak jak by był on na otwartym powietrzu.