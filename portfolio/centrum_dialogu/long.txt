Od lat wiadomo, że Kraków był zamieszkiwany przez wiele mniejszości etnicznych i narodowych, a do miasta przybywali artyści z całego świata. Kraków  to  miejsce spotkań wschodu i zachodu,  które zachwyca  podróżników z wszystkich zakątków świata. Zmieniło się jednak postrzeganie wielokulturowości, miedzy innymi ze względu na proces globalizacji. Promowana jest otwartość na inne społeczeństwa i kultury w myśl zasad tolerancji i akceptacji, ale także poznawania świata. Powstaje wiele organizacji, których ideą jest komunikacja międzykulturowa, tworzenie wspólnej Europy ponad podziałami - państwowymi, ideologicznymi, religijnymi. Stawia się na projekty na rzecz współegzystencji różnych narodowości, inicjuje i promuje wydarzenia propagujące inne kultury. Stąd potrzeba stworzenia miejsca takiego jak Centrum Dialogu Kultur, które byłoby przestrzenią dla integracji i komunikacji międzykulturowej a także wielu wydarzeń towarzyszących.Nieregularna działka i zastana sytuacja urbanistyczna, a także temat pracy stały się inspiracją do stworzenia budynku rozbitego na trzy bryły. Główną ideą projektu jest stworzenie “przejścia” pomiędzy ulicą Lwowską oraz ulicą Dąbrowskiego.  W tym celu kubaturę budynku podzielono na dwie części spięte przejściowym holem. Pierwsza bryła mieści w sobie funkcje administracyjne i sale warsztatowe, w drugiej natomiast znajduje się Forum Kultur z salą widowiskową, multimedialną oraz pokazami kuchni świata. Budynek wąskim klinem wbija się w przestrzeń ulicy Lwowskiej, zapraszając odwiedzających a także będąc wizytówką miejsca sygnalizuje położenie budynku w pierzei. Parter w tej części został przeszklony i zaprojektowano tam restaurację, mającą uatrakcyjnić ofertę usług ulicy Lwowskiej oraz zachęcić przechodniów do wniknięcia w przestrzeń budynku. Do wykończenia pozostałych elewacji użyto betonu architektonicznego ze względu na prostotę i bezsugestywność tego materiału, ponieważ Centrum ma być uniwersalne i nie wyróżniać żadnej z kultur.