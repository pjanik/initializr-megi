Inspiracjami do projektu stała się modularność, powtarzalność i kształt różnego rodzaju inkubatorów. Główną koncepcją było stworzenie budynku złożonego z pojedynczych boksów - inkubatorów do pracy - jako najmniejszych powierzchni biurowej do wynajęcia. Starano się stworzyć coś w rodzaju ula, gdzie każda firma ma swoją “komórkę” do pracy. W zależności od potrzeb istnieje możliwość łączenia poszczególnych jenostek. Trzy moduły budynku zostały zorganizowane wokół wewnętrznego dziedzińca. Są połączone wspólnym parterem, gdzie znajdują się funkcje związane ze szkoleniami, konferencjami, poradami specjalistycznymi. Wewnętrzny ogród zapewnia odpowiednie doświetlenie oraz stwarza komfort pracy użytkownikom. Znajduje się na poziomie +1, zapewniając przy okazji dyskretne doświetlenie sal konferencyjnych znajdujących się pod spodem. Budynek jest rozplanowany na kształcie zbliżonym do kwadratu. Jeden z modułów jest dodatkowo wysunięty w przestrzeń ulicy, w celu podkreślenia narożnika i stworzenia akcentu widocznego z okolic planowanego przystanku tramwajowego. Ściana ta została zaprojektowana jako wielki ekran LEDowy i stała się dodatkowym nośnikiem informacji. Każda z biurowych części budynku jest zbudowana z pojedynczych boksów, jako najmniejszej powierzchni do wynajęcia. Podział wnętrz biurowych na małe komórki znajduje swoje odzwierciedlenie w elewacji.