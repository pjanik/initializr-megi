Główną ideą projektu urbanistycznego jest całkowite dostosowanie projektowanej zabudowy do ukształtowania terenu. Na zadanej działce wyznaczono kwartały zabudowy, które zostały tak zmodyfikowane aby podporządkować je spadkowi działki. Z północy na południe, pomiędzy kwartałami zlokalizowano ciąg pieszy, który łagodną falą powtarza kształty poziomic zadanego terenu. Pozwoliło to na uzyskanie podziału na strefy półprywatne - wewnątrz kwartałów oraz społeczne - ciąg pieszy biegnący przez całe osiedle. Prowadzi on także na półpubliczny plac zlokalizowany w połowie działki. Budynki od strony ulic trzymają linię zabudowy wyznaczoną w planie miejscowym oraz tworzą wyraźną pierzeję. W połowie osiedla zabudowa została przerwana, aby nie uzyskać wrażenia monotonii. Zaprojektowano tam plac z usługami w parterach oraz miejscem do rekreacji. Wykorzystując zagłębienie w terenie stworzono oczko wodne, oraz zadrzewione tarasy łagodnie opadające w stronę wody. Plac jest kształtowany przez szerokie schody, dzięki którym możliwe jest pokonanie różnicy wysokości między wschodnią a zachodnią częścią osiedla. Wejście do osiedla a jednocześnie początek ciągu pieszego - głównego kręgosłupa kompozycji - zostało zaakcentowane przez przewiązkę pomiędzy dwoma kwartałami od strony północnej. Kształtując architekturę osiedla zwrócono szczególną uwagę na strony świata. Elewacje północne są zwarte, proste, z małymi otworami okiennymi. Od południowej, wewnętrznej strony natomiast, maksymalnie rozrzeźbiono elewację, aby zwiększyć powierzchnię nasłonecznienia mieszkań. Typową sekcję mieszkalną stanowią trzy mieszkania dostępne z jednej klatki schodowej: dwa trzypokojowe zorientowane na północ - południe lub wschód - zachód i jedno dwupokojowe zorientowane na południe. Ostatnia kondygnacja budynków jest cofnięta a narożniki kwartałów zostały zaakcentowane przez podwyższenie.