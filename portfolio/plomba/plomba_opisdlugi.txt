PLOMBA MIESZKANIOWO - USŁUGOWA W KATOWICACH,Projektowany budynek jest zlokalizowany na tzw. katowickiej starówce, w ścisłym centrum miasta, przy ulicy Dworcowej. Na terenie tym można zauważyć przemieszanie funkcji mieszkaniowej i usługowej. Obszar ten niegdyś tętnił życiem, obecnie natomiast próbuje się przywrócić mu dawną świetność. Budynek plomby został zaprojektowany jako pasaż. Wykorzystano przejścia w parterach sąsiadujących obiektów co pozwoliło na uzyskanie alternatywnego przejścia od strony rynku na ulicę Dworcową. Pasaż przechodzi przez budynek projektowanej plomby i zostaje wyprowadzony w przestrzeń przyszłego placu, skąd jest kontynuowany łącząc się z drugą, południową częścią miasta, za pomocą zrewitalizowanych istniejących przejść podziemnych starego dworca. Dodatkowo użytkownicy mogą odwiedzić znajdującą się na trzecim piętrze galerię, z dużym przeszkleniem i przekręceniem kondygnacji skłaniającym się ku zabytkowemu budynkowi starego dworca, tak aby stworzyć szeroki wgląd w przestrzeń placu. Elewacja frontowa budynku jest formalnym przejściem między modernistyczną kamienicą z jednej strony a dziewiętnastowieczną z drugiej. Szklany wykusz pozwolił dodatkowo na powiększenie strefy dziennej w mieszkaniach na pierwszej i drugiej kondygnacji, na uzyskanie balkonu na kondygnacji czwartej, ma też swoje uzasadnienie funkcjonalne na kondygnacji trzeciej, publicznej, stanowi atrakcyjne miejsce do stworzenia tam małej kawiarni, zachęca ludzi z zewnątrz do penetracji zaprojektowanego budynku i skorzystania z możliwych dostępnych przejść. Otwory okienne zaprojektowano wzorując się na proporcjach otworów budynków sąsiednich, stworzono zarówno kwadratowe i poziome modernistyczne okna, jak i portfenetry o proporcjach zbliżonych do okien budynku dziewiętnastowiecznego.